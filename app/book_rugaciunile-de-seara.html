
<h1 style="text-align: center">Rugăciunile de seară</h1>
<p><span class="drop-caps">D</span>oamne, Iisuse Hristoase, Fiul lui Dumnezeu, pentru rugăciunile Preacuratei Maicii Tale şi ale tuturor Sfinţilor, miluieşte-ne pe noi. Amin.</p>
<p class="directive" style="text-align: center;">Apoi:</p>
<p><span class="red">S</span>lavă Ţie, Dumnezeul nostru, slavă Ţie.</p>
<p><span class="drop-caps">Î</span>mpărate ceresc, Mângâietorule, Duhul adevărului, Care pretutindenea eşti şi toate le plineşti, Vistierul bunătăţilor şi dătătorule de viaţă, vino şi sălăşluieşte întru noi, şi ne curăţeşte pe noi de toată întinăciunea şi mântuieşte, Bunule, sufletele noastre.</p>
<p><span class="red">S</span>finte Dumnezeule, Sfinte tare, Sfinte fără de moarte, miluieşte-ne pe noi <span class="red">(de 3 ori).</span></p>
<p style="text-align:center;">Slavă Tatălui şi Fiului şi Sfântului Duh; şi acum şi pururea şi în vecii vecilor. Amin.</p>
<p><span class="drop-caps">P</span>reasfântă Treime, miluieşte-ne pe noi. Doamne, curăţeşte-ne de păcatele noastre; Stăpâne, iartă fărădelegile noastre; Sfinte, cercetează şi vindecă neputinţele noastre, pentru numele Tău.</p>
<p style="text-align:center;">Doamne miluieşte <span class="red">(de 3 ori).</span></p>
<p style="text-align:center;">Slavă Tatălui şi Fiului şi Sfântului Duh; şi acum şi pururea şi în vecii vecilor. Amin.</p>
<p><span class="drop-caps">T</span>atăl nostru, Care eşti în ceruri, sfinţească-Se numele Tău, vie Împărăţia Ta, facă-se voia Ta, precum în cer, aşa şi pe pământ. Pâinea noastră cea spre fiinţă, dă-ne-o nouă astăzi, şi ne iartă nouă greşelile noastre, precum şi noi iertăm greşiţilor noştri. Şi nu ne duce pe noi în ispită, ci ne izbăveşte de cel viclean. Că a Ta este împărăţia şi puterea şi slava în veci. Amin.</p>
<p class="directive" style="text-align: center;">Apoi se citesc troparele acestea, glasul al 6-lea:</p>
<p><span class="drop-caps">M</span>iluieşte-ne pe noi, Doamne, miluieşte-ne pe noi, că nepricepându-ne de nici un răspuns, această rugăciune aducem Ţie, ca unui Stăpân, noi păcătoşii robii Tăi; miluieşte-ne pe noi.</p>
<p style="text-align:center;">Slavă Tatălui şi Fiului şi Sfântului Duh.</p>
<p><span class="drop-caps">D</span>oamne, miluieşte-ne pe noi, că întru Tine am nădăjduit; nu Te mânia pe noi foarte, nici pomeni fărădelegile noastre, ci caută şi acum ca un milostiv, şi ne izbăveşte pe noi de vrăjmaşii noştri, că Tu eşti Dumnezeul nostru şi noi suntem poporul Tău, toţi lucrul mâinilor Tale şi numele Tău chemăm.</p>
<p style="text-align:center;">Și acum şi pururea şi în vecii vecilor. Amin.</p>
<p><span class="drop-caps">U</span>şa milostivirii deschide-o nouă, binecuvântată Născătoare de Dumnezeu, ca să nu pierim cei ce nădăjduim întru tine, ci să ne izbăvim prin tine din nevoi, căci tu eşti ajutătoarea neamului creştinesc.</p>
<p style="text-align:center;">Doamne miluieşte <span class="red">(de 12 ori)</span>), apoi,</p>
<h3>Rugăciunea întâi, către Dumnezeu-Tatăl</h3>
<h4><span class="red">(a Sfântului Macarie cel Mare)</span></h4>
<p><span class="drop-caps">D</span>umnezeule cel veşnic şi Împărate a toată făptura, Cel ce m‑ai învrednicit a ajunge până în acest ceas, iartă-mi toate păcatele ce am făcut în această zi cu lucrul, cu cuvântul şi cu gândul; şi curăţeşte, Doamne, smeritul meu suflet de toată întinăciunea trupului şi a sufletului. Şi‑mi dă, Doamne, în această noapte, a trece somnul în pace ca, sculându-mă din ticălosul meu aşternut, bine să plac preasfântului Tău nume în toate zilele vieţii mele şi să calc pe vrăjmaşii cei ce se luptă cu mine: pe cei trupeşti şi pe cei fără de trup. Şi mă izbăveşte, Doamne, de gândurile cele deşarte, care mă întinează şi de poftele cele rele. Că a Ta este împărăţia, puterea şi slava, a Tatălui şi a Fiului şi a Sfântului Duh, acum şi pururea şi în vecii vecilor. Amin.</p>
<h3>Rugăciunea a doua, către Iisus Hristos</h3>
<h4>(a Sfântului Antioh)</h4>
<p><span class="drop-caps">A</span>totţiitorule, Cuvinte al Tatălui, Tu singur fiind desăvârşit, Iisuse Hristoase, pentru multă milostivirea Ta, nu Te dezlipi de mine, robul Tău, ci odihneşte întru mine pururea, Iisuse, Cel ce eşti Păstor bun al oilor Tale. Nu mă da ispitei şarpelui, nici nu mă lăsa în pofta satanei, că sămânţa stricăciunii este întru mine. Tu, Doamne Dumnezeule, Cel căruia ne închinăm, Împărate Sfinte, Iisuse Hristoase, păzeşte-mă în timpul somnului cu lumina cea neîntunecată, cu Duhul Tău cel Sfânt, cu Care ai sfinţit pe ucenicii Tăi. Dă‑mi, Doamne, şi mie, nevrednicului robului Tău, mântuirea Ta în aşternutul meu. Luminează mintea mea cu lumina înţelegerii sfintei Tale Evanghelii, sufletul meu cu dragostea Crucii Tale, inima mea cu curăţia cuvintelor Tale, trupul meu cu patima Ta cea nebiruită, cugetul meu cu smerenia Ta îl păzeşte şi mă ridică, la vreme potrivită, spre a Ta slăvire, că preaslăvit eşti cu Cel fără de început al Tău Părinte şi cu Preasfântul Duh în veci. Amin.</p>
<h3>Rugăciunea a treia, către Sfântul Duh</h3>
<p><span class="drop-caps">D</span>oamne, Împărate ceresc, Mângâietorule, Duhule adevărate, milostiveşte-Te spre mine, păcătosul robul Tău, şi mă miluieşte şi‑mi iartă mie, nevrednicului, toate câte am greşit Ţie astăzi cu voie şi fără de voie, cu ştiinţă şi neştiinţă, cu cele din tinereţe şi din obiceiul cel rău, din voie liberă şi din lene: ori am defăimat numele Tău, ori de l‑am hulit în gândul meu, sau pe cineva am ocărât, sau pe cineva am clevetit în mânia mea, sau am jignit, sau de ceva m‑am mâniat, sau am minţit, sau fără de vreme am dormit, sau vreun sărac a venit la mine şi l‑am nesocotit, sau pe fratele meu l‑am mâhnit, sau m‑am certat, sau pe cineva am osândit, sau m‑am mărit, sau m‑am trufit, sau m‑am mâniat, sau, stând la rugăciune, mintea mea s‑a abătut la deşertăciunile acestei lumi, sau răzvrătire am cugetat, sau prea m‑am săturat, sau nebuneşte am râs, sau ceva rău am cugetat, sau frumuseţe străină am văzut şi cu dânsa mi‑am rănit inima, sau ce nu se cuvine am grăit, sau de păcatul fratelui meu am râs, deşi ale mele sunt nenumărate, sau de rugăciune nu m‑am îngrijit, sau altceva rău am făcut şi nu‑mi aduc aminte; că acestea toate şi mai mari decât acestea am făcut. Miluieşte-mă, Stăpâne şi Făcătorul meu, pe mine, leneşul şi nevrednicul robul Tău, şi mă uşurează şi mă slobozeşte şi mă iartă, ca un bun şi de oameni iubitor. Ca în pace să mă culc şi să dorm eu, păcătosul şi necuratul şi ticălosul, şi să mă închin şi să cânt şi să preaslăvesc preacinstit numele Tău, împreună cu al Tatălui şi cu al Unuia-Născut Fiului Lui, acum şi pururea şi în vecii vecilor. Amin.</p>
<h3>Rugăciunea a patra</h3>
<p><span class="drop-caps">D</span>oamne Dumnezeul nostru, orice am greşit în această zi cu cuvântul, cu lucrul şi cu gândul, ca un bun şi iubitor de oameni, iartă-mi. Somn cu pace şi fără ispite dăruieşte-mi. Pe îngerul Tău cel apărător îl trimite să mă acopere şi să mă păzească de tot răul. Că Tu eşti păzitorul sufletelor şi al trupurilor noastre şi Ţie slavă înălţăm, Tatălui şi Fiului şi Sfântului Duh, acum şi pururea şi în vecii vecilor. Amin.</p>
<h3>Rugăciunea a cincea</h3>
<p><span class="drop-caps">D</span>oamne Dumnezeul nostru, în Care am crezut şi al Cărui nume mai mult decât tot numele îl chemăm, dă‑ne nouă, celor ce mergem spre somn, iertare sufletului şi trupului; păzeşte-ne de toată nălucirea şi întunecata desfătare; potoleşte pornirea poftelor, stinge aprinderea zburdării trupeşti şi ne dă în curăţie a vieţui cu lucrurile şi cu cuvintele, ca, dobândind viaţă cu fapte bune, să nu cădem din binele Tău cel făgăduit, că bine eşti cuvântat în veci. Amin.</p>
<h3>Rugăciunea a şasea, către Preasfânta Născătoare de Dumnezeu</h3>
<p><span class="drop-caps">P</span>reacurată şi binecuvântată de Dumnezeu Născătoare Marie, Maica cea bună a Bunului Împărat, varsă mila Fiului Tău şi Dumnezeului nostru spre pătimaşul meu suflet, şi cu rugăciunile Tale mă îndreptează spre fapte bune, ca cealaltă vreme a vieţii mele fără de prihană să o petrec şi prin tine raiul să dobândesc, Fecioară de Dumnezeu Născătoare, care eşti una curată şi bine­cuvântată.</p>
<h3>Rugăciunea a şaptea, către Îngerul păzitor</h3>
<p><span class="drop-caps">Î</span>ngerul lui Hristos, păzitorul meu cel sfânt şi acoperitorul sufletului şi al trupului meu, iartă-mi toate câte am greşit în ziua de astăzi, şi de toată viclenia vrăjmaşului meu celui protivnic mă izbăveşte, ca să nu mânii cu nici un păcat pe Dumnezeul meu; şi te roagă pentru mine, păcătosul şi nevrednicul rob, ca să mă arăţi vrednic bunătăţii şi milei Preasfintei Treimi şi Maicii Domnului meu Iisus Hristos şi tuturor sfinţilor. Amin.</p>
<h3>Condacul Născătoarei de Dumnezeu</h3>
<p class="directive" style="text-align: center;">(glasul al 8-lea)</p>
<p><span class="drop-caps">A</span>părătoare Doamnă, izbăviţi fiind de cele rele, mulţumiri de biruinţă aducem ţie, Născătoare de Dumnezeu, noi robii tăi; Şi ca ceea ce ai stăpânire nebiruită, izbăveşte-ne din toate primejdiile, ca să strigăm ţie: Bucură-te, Mireasă nenuntită!</p>
<p><span class="drop-caps">F</span>ecioară, care eşti pururea slăvită, de Dumnezeu Născătoare, Marie, Maica lui Hristos, Dumnezeul nostru, primeşte rugăciunile noastre şi le du Fiului tău şi Dumnezeului nostru, ca să mântuiască şi să lumineze, pentru tine, sufletele noastre.</p>
<h3>Rugăciunea Sfântului Ioanichie</h3>
<p><span class="drop-caps">N</span>ădejdea mea este Tatăl, scăparea mea este Fiul, acoperemântul meu este Duhul Sfânt, Treime Sfântă, slavă Ţie.</p>
<h3>Rugăciunea Sfântului Ioan Damaschin</h3>
<p><span class="drop-caps">S</span>tăpâne, Iubitorule de oameni, oare-mi va fi mie patul meu groapă, sau iarăşi îmi vei lumina cu ziuă ticălosul meu suflet? Iată, groapa şi moartea îmi stau înainte. De judecata Ta, Doamne, mă tem şi de chinul cel fără de sfârşit; iar a face rău nu mai contenesc. Pe Tine, Domnul Dumnezeul meu, pururea Te mânii şi pe Preacurata Maica Ta şi pe toate puterile cereşti şi pe sfântul înger păzitorul meu. Şi ştiu, Doamne, că nu sunt vrednic de iubirea Ta de oameni, ci vrednic sunt de toată osânda şi chinul. Dar Te rog, mântuieşte-mă după mulţimea bunătăţii Tale, că de vei mântui pe cel drept, nu‑i lucru mare şi de vei milui pe cel curat, nu‑i nici o minune, că sunt vrednici de mila Ta, dar şi spre mine păcătosul să faci minuni cu mila Ta; întru aceasta să arăţi iubirea Ta de oameni, ca să nu biruiască răutatea mea bunătatea şi milostivirea Ta cea nespusă; deci precum voieşti, aşa să le rânduieşti.</p>
<p class="directive" style="text-align: center;">Apoi, făcând la fiecare cerere închinăciune sau metanie până la pământ, zi:</p>
<p><span class="drop-caps">M</span>ă închin Ţie, Preasfântă Treime, Fiinţă de viaţă făcătoare şi nedespărţită: Părinte, Fiule şi Duhule Sfinte; cred întru Tine, Te mărturisesc şi Te slăvesc; Îţi mulţumesc, Te laud, Te cinstesc, Te preaînalţ şi Te rog: miluieşte-mă pe mine, nevrednicul robul Tău, pentru numele Tău. <span class="red">(de 3 ori)</span></p>
<p><span class="drop-caps">P</span>reasfântă Stăpână de Dumnezeu Născătoare, primeşte această puţină rugăciune şi o du Fiului tău şi Dumnezeului nostru, ca să mântuiască şi să lumineze, pentru tine, sufletele noastre.</p>
<p><span class="drop-caps">T</span>oate puterile cereşti: Scaunele, Domniile, Începătoriile, Stăpâniile, Puterile, Heruvimii, Serafimii, Arhanghelii şi Îngerii, rugaţi-vă lui Dumnezeu pentru mine, păcătosul.</p>
<p><span class="drop-caps">S</span>finte şi mare Prorocule Ioane, Înaintemergătorule şi Botezătorule al Domnului, cel ce ai pătimit pentru Hristos şi ai câştigat îndrăzneală către Stăpânul, roagă-te pentru mine, păcătosul, ca să mă mântuiesc cu rugăciunile tale.</p>
<p><span class="drop-caps">S</span>finţilor ai lui Dumnezeu: apostolilor, proorocilor, mucenicilor, ierarhilor, cuvioşilor şi drepţilor, şi toţi sfinţii care aţi pătimit pentru Hristos şi aţi câştigat îndrăzneală către Stăpânul, rugaţi-vă pentru mine, păcătosul, ca să mă mântuiesc cu rugăciunile voastre.</p>
<p><span class="drop-caps">T</span>oate sfintele femei: mironosiţe, muceniţe şi cuvioase, care aţi slujit Mântuitorului Hristos cu dăruire, rugaţi pe Dumnezeu pentru mine, păcătosul.</p>
<p><span class="drop-caps">S</span>finte îngere, păzitorul meu, acoperă-mă cu aripile bunătăţii tale şi izgoneşte de la mine toată lucrarea cea rea a diavolului şi roagă pe Dumnezeu pentru mine, păcătosul.</p>
<p class="directive" style="text-align: center;">Şi apoi, vrând să te aşezi pe aşternut, zi acestea:</p>
<p><span class="drop-caps">L</span>uminează-mi ochii mei, Hristoase Dumnezeule, ca nu cumva să adorm întru moarte, ca nu cumva să zică vrăjmaşul meu: &#8220;întăritu-m-am asupra lui&#8221;.</p>
<p style="text-align:center;">Slavă Tatălui şi Fiului şi Sfântului Duh.</p>
<p><span class="drop-caps">S</span>prijinitor sufletului meu fii, Dumnezeule, că umblu prin mijlocul a multe curse; izbăveşte-mă de dânsele şi mă mântuieşte, Bunule, ca un iubitor de oameni.</p>
<p style="text-align:center;">Slavă Tatălui şi Fiului şi Sfântului Duh; şi acum şi pururea şi în vecii vecilor. Amin.</p>
<p style="text-align:center;"><span class="red">Al Născătoarei de Dumnezeu:</span></p>
<p><span class="drop-caps">P</span>reaslăvită Maica lui Dumnezeu, care eşti mai sfântă decât sfinţii îngeri, neîncetat te cântăm cu inima şi cu gura, mărturisind că tu eşti de Dumnezeu Născătoare, căci cu adevărat ne‑ai născut nouă pe Dumnezeu întrupat şi te rogi neîncetat pentru sufletele noastre.</p>
<h3>Rugăciune de mijlocire</h3>
<p><span class="drop-caps">S</span>lăbeşte, lasă, iartă, Dumnezeule, greşelile noastre cele de voie şi cele fără de voie, cele cu lucrul şi cu cuvântul, cele cu ştiinţă şi cele cu neştiinţă, cele din noapte şi din zi, cele cu mintea şi cu gândul. Toate le iartă nouă, ca un bun şi de oameni iubitor.</p>
<p>Pe cei ce ne urăsc pe noi şi ne fac strâmbătate, iartă-i, Doamne. Celor ce ne fac bine, fă‑le bine. Fraţilor şi rudeniilor noastre, dăruieşte-le cererile cele către mântuire şi viaţă veşnică. Pe cei ce sunt întru neputinţă, cercetează-i şi vindecare dăruieşte-le. Cu cei călători, împreună călătoreşte. Celor ce ne ajută şi ne miluiesc pe noi, iertare păcatelor dăruieşte-le. Pe cei ce ne-au cerut nouă, nevrednicilor, să ne rugăm pentru dânşii, miluieşte-i după mare mila Ta. Pomeneşte, Doamne, pe cei mai dinainte adormiţi, părinţii şi fraţii noştri, şi-i odihneşte unde luminează lumina feţei Tale. Pomeneşte, Doamne, pe fraţii noştri cei din necazuri şi‑i izbăveşte de toată primejdia. Pomeneşte, Doamne, pe cei ce aduc daruri şi fac bine în sfintele Tale biserici şi le dă lor cererile cele către mântuire şi viaţă veşnică. Pomeneşte-ne, Doamne, şi pe noi, smeriţii, păcătoşii şi nevrednicii robii Tăi, şi luminează mintea noastră cu lumina cunoştinţei Tale şi ne îndreptează pe calea poruncilor Tale. Pentru rugăciunile Preacuratei Stăpânei noastre, Născătoarei de Dumnezeu şi pururea Fecioarei Maria, şi ale tuturor sfinţilor Tăi, că bine eşti cuvântat în vecii vecilor. Amin.</p>
<p class="directive" style="text-align: center;">Apoi:</p>
<p><span class="drop-caps">C</span>uvine-se cu adevărat a te ferici pe tine, Născătoare de Dumnezeu, cea pururea fericită şi întru totul fără-prihană, şi Maica Dumnezeului nostru. Ceea ce eşti mai cinstită decât heruvimii şi mai slăvită fără-de-asemănare decât serafimii, care fără stricăciune pe Dumnezeu-Cuvântul a născut, pe tine, cea cu adevărat Născătoare de Dumnezeu, te mărim.</p>
<p style="text-align:center;">Slavă Tatălui şi Fiului şi Sfântului Duh; şi acum şi pururea şi în vecii vecilor. Amin.</p>
<p style="text-align:center;">Doamne miluieşte <span class="red">(de 3 ori).</span></p>
<p><span class="drop-caps">P</span>entru rugăciunile sfinţilor părinţilor noştri, Doamne Iisuse Hristoase, Fiul lui Dumnezeu, miluieşte-ne pe noi. Amin.</p>
<p class="directive" style="text-align: center;">Când vrei să te culci, zi:</p>
<p><span class="drop-caps">Î</span>n mâinile Tale, Doamne Iisuse Hristoase, Fiul lui Dumnezeu, îmi dau sufletul meu; Tu mă miluieşte, Tu mă binecuvântează şi viaţă veşnică îmi dăruieşte. Amin.</p>
<p class="directive" style="">Apoi, făcându-ţi semnul crucii şi, adormind cu rugăciunea pe buze şi în minte, cu nădejde gândeşte-te la ziua judecăţii, cum vei sta înaintea lui Dumnezeu.</p>
